**Farský kostol Najsvätejšej Trojice** v obci Sverepec je jej hlavnou dominantou. Jeho základný kameň požehnal papež Ján Pavol II. 20. 4. 1990, počas svojej návštevy v Bratislave. Kostol bol postavený z iniciatívy dekana Pavla Trnku, ktorý takto naplnil túžbu obyvateľov obce mať svoj vlastný kostol. Vďaka patrí aj všetkým ostatným rodákom, živým a dnes už aj mŕtvym, ktorí pomáhali pri jeho výstavbe prácou a finančne.** Kostol Najsvätejšej Trojice vysvätil dňa 26. mája 2002** Ján Chryzostom kardinál Korec, nitriansky biskup.
                    
Kostol je **jednoloďovou stavbou so samostatnou vežou**, priestor so schodiskom medzi kostolom a vežou je zastrešený. V otvorenej veži sú umiestnené **tri zvony**. Vpravo pred kostolom je vytvorená** jaskyňa so sochou Panny Márie**, na terase nad jaskyňou je **bronzové súsošie so svätým Jozefom**.

**Hlavný oltár** tvorí plastika so znázorneným Ježišom Kristom, oltárny stôl je zhotovený z mohutného kameňa. Na bočných stenách sú umiestnené repliky znázorňujúce krížovú cestu. V kostole je aj mnoho výzdoby z farebného skla, farebná je aj okenná vitráž.

Počas vianočných sviatkov býva kostol aj pekne vyzdobený, s betlehemom a vianočnými stromčekami. Kostol býva pekne presvetlený, dopomáha k tomu pekné, takmer jarné počasie.

Kto bude pri výstupe ku schodisku pozorný, môže si všimnúť v dolnej časti schodiska na mieste pri jaskyni v stene **zamurovaný kameň so skamenelinou** z morského dna, ktoré sa tu v dávnoveku nachádzalo.